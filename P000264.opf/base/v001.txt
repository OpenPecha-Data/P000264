༄༅། །ལེགས་བཤད་གསེར་གྱི་ཐུར་མ་ཞེས་བྱ་བ་བཞུགས་སོ། །
མཛད་པ་པོ། ཞབས་དཀར་ཚོགས་དྲུག་རང་གྲོལ།
༄༅། །ན་མོ་གུ་རུ་མཉྫུ་གྷོཥ་ཡ། །མཐའ་བྲལ་ཆོས་སྐུའི་ནམ་མཁའ་ཡངས་པ་ནས། །སྐྱབས་མགོན་རྒྱལ་དབང་ཉི་མ་གཞོན་ནུ་ཤར། །རིས་མེད་ལེགས་བཤད་འོད་སྟོང་འགྱེད་པའི་མོད། །གསར་རྙིང་ཆོས་ཀྱི་པད་ཚལ་བཞད་པ་མཚར། །ཆོས་དབྱིངས་མཁའ་ལྟར་ཡངས་པའི་ཀློང་ཆེན་པོར། །ཉིན་མཚན་མེད་པར་རབ་ཏུ་འབྱམས་ཀླས་པའི། །ཀློང་ཆེན་རབ་འབྱམས་བཟང་པོའི་ལེགས་བཤད་མཛོད། །མཐོང་བས་རྟོགས་པ་མཁའ་དང་མཉམ་པ་བྱུང་། །མཁྱེན་པས་ཤེས་བྱའི་ཆོས་རྣམས་སལ་ལེར་གཟིགས། །བརྩེ་བས་ལེགས་བཤད་འགྲོ་ལ་སྩོལ་མཁས་པའི། །མཁྱེན་བརྩེ་རང་བྱུང་རྡོ་རྗེའི་གསུང་འབུམ་ལ། །བལྟས་པས་རྫོགས་ཆེན་ལྟ་བའི་གནད་འགགས་རིག །ཇི་ལྟ་ཇི་སྙེད་ཆོས་ཀྱི་གཟུགས་བརྙན་རྣམས། །མཁྱེན་པའི་མེ་ལོང་གཙང་མའི་ངོས་ཡངས་པོར། །ཡོངས་ཤར་ཆོས་ཀྱི་རྒྱལ་པོའི་བཀའ་དྲིན་གྱིས། །ཆོས་ཉིད་བདེན་པ་མངོན་སུམ་མཐོང་བ་བྱུང་། །དེ་ཕྱིར་ལེགས་བཤད་གསེར་གྱི་ཐུར་མ་ཡིས། །མི་ཤེས་རབ་རིབ་བསལ་ནས་ཡེ་ཤེས་སྤྱན། །གསལ་བར་ཕྱེས་ནས་སེམས་ཉིད་ཆོས་སྐུའི་ཞལ། །མངོན་སུམ་སྟོན་པས་ཀུན་གྱིས་ལེགས་པར་ལྟོས། །དེ་ཡང་ཕྱག་ན་པད་དཀར་འཆང་བ་ངུར་སྨྲིག་གར་གྱིས་རྣམ་རོལ་༧རྒྱལ་དབང་ལྔ་པ་རིན་པོ་ཆེས་མཛད་པའི་རྫོགས་ཆེན་རིག་འཛིན་ཞལ་ལུང་ལས། །ལུས་རྣམ་སྣང་གི་ཆོས་བདུན་བཅས་ཏེ། མིག་ཅུང་ཟད་ཐུར་དུ་བལྟས་པས་སེམས་དྭངས་ལ་མི་རྟོག་པ་འཆར། དེའི་ངང་ནས་མིག་དྲང་ཐད་དུ་ཧར་རེར་གཏད་པས་སྔར་གྱི་མི་རྟོག་པའི་དྭངས་དེ་ཞིག་ཀྱང་བྱུང་ཚོར་གྱི་རྟོག་པ་དང་དྲན་འཛིན་གྱི་གཉེན་པོ་མེད་པའི་ཤེས་པ་རང་གསལ་རྒྱ་ཡན་གཞི་ཕྱལ་ཡས་པ་ཞིག་འཆར་ཏེ། དེ་ཉིད་རིག་པ་རང་གནས་ཀྱི་བསམ་གཏན་དུ་ངོ་ཤེས་པར་བྱ། དེ་ཉིད་ངོས་ཟིན་ནས་ཕྱིས་ཤེས་པ་འཕྲོ་གནས་དགག་སྒྲུབ་ཉོན་མོངས་མི་རྟོག་པའི་ཏིང་ངེ་འཛིན་ལ་གནས་པ་ལ་སོགས་གང་གི་དུས་སུ་ཡང་རང་རིག་རང་བབས་ལ་ཅེར་གྱིས་བལྟས་པས་འཛིན་མེད་རང་གནས་ཀྱི་བསམ་གཏན་ཏེ་རྗེན་སངས་ཀྱིས་འཆར་ཏེ། འདི་ཁོ་ན་མ་བྱས་ལྷུན་གྲུབ་ཀྱི་བསྒོམ་པ་ཆུ་བོའི་རྒྱུན་ལྟ་བུ་ཡིན་ནོ། །དེ་ངོ་མ་ཤེས་ན་མཉམ་གཞག་རེས་འགའ་བའི་བསྒོམ་གྱིས་རྐྱེན་མི་ཐུབ་ཅིང་བར་དོའི་བསམ་གཏན་ངོས་མི་ཟིན་པའི་སྐྱོན་ཡོད་དེ། ཀློང་དྲུག་པ་ལས། རང་བཞིན་གནས་པའི་བསམ་གཏན་དང་། །རྩ་རླུང་སེམས་ཀྱི་ངལ་གསོ་གཉིས། །འདྲའོ་འདྲའོ་ནོར་ར་རེ། ཞེས་འབྱུང་བས། ཆོས་འདིའི་དཀའ་བའི་གནད་འདི་རང་བྱུང་པདྨའི་བྱིན་རླབས་ལས་རང་བབས་པས་ཤེས་པ་ཡིན་ཞེས་ཀུན་མཁྱེན་ཀློང་ཆེན་པས་གསུངས་པ་དོན་ལ་གནས་ཞེས་གསུངས། རྒྱལ་བའི་ཡང་མེས་ཀུན་བཟང་མི་ཡི་གཟུགས་ཀྱིས་རྣམ་རོལ་ཀུན་མཁྱེན་ཀློང་ཆེན་རབ་འབྱམས་པའི་ལེགས་བཤད་ཟླ་མེད་རྣམས་ལས། ངོ་བོ་སྟོང་པ། གསལ་བ་གང་དུ་ཡང་མ་གྲུབ་པ། རང་བྱུང་བཅོས་བསླད་མེད་པ་དྭངས་སང་ངེ་། ཡངས་ཕྱལ་ལེ། གསལ་སིང་ངེ་། བདེ་ལ་རྟོག་པ་མེད་པ། གསལ་ལ་ངོས་བཟུང་མེད་པ། རིག་པ་རྗེས་མཐུད་མེད་པ། ཡུལ་ལ་མ་ཡེངས། སེམས་སུ་མི་འཛིན། བསྒོམ་བྱ་སྒོམ་བྱེད་ཀྱི་ཆོས་ལས་འདས་པ་དེ་ངོས་བཟུང་ལ་མ་ཡེངས་པར་རྟག་ཏུ་བསྒོམ་མོ། །དེ་ལྟ་བུ་དེ་བསྒོམ་དུས་རྒྱ་ཆེར་སྣང་བ་རི་རྩེ་ལ་སོགས་པར་སོང་ནས་ཀྱང་བསྒོམས་ལ། སེམས་རྩེ་གཅིག་ཏུ་མི་བསྡུད་པར་རྒྱ་བསྐྱེད་དེ་ལྟ་སྟངས་གློད་པའི་ངང་ནས་ཡངས་པ་ཁྲོལ་ལེར་བསྒོམ་པ་ཡིན་ནོ། །དེ་ལྟར་བསྒོམས་པས་བདེ་གསལ་མི་རྟོག་པའི་དྲོད་རྟགས་འབྱུང་། ཞེས་དང་། ལུས་སྐྱིལ་ཀྲུང་དང་། མིག་བར་སྣང་ལ་ཧྲིག་གེ་བལྟས་ཏེ། སེམས་འཕྲོ་འདུ་བཅད་ནས་རིག་པ་དྭངས་སངས་ཕྱེད་པའི་ངང་ངོས་བཟུང་བས་རླུང་ལྔ་དབྱིངས་སུ་འཆིངས་ཏེ། རང་སྣང་དག་བའི་འོད་གསལ། ཕྱི་དུ་བ། སྨིག་སྒྱུ། འཇའ་འོད་ལ་སོགས་པ་དང་། ནང་ཆོས་ཉིད་སྟོང་གསལ་བར་སྣང་དག་པ་ལྟར་འཆར། ཞེས་དང་། ངོ་སྤྲད་པའི་ངང་ལ་བློས་འཛིན་རྩོལ་དང་། ཆེད་དུ་བསྒོམ་པས་གཉེན་པོ་མ་ཞུགས་པར་རིག་པ་རྒྱ་ཡན་ཡེ་བཞག་དཔང་བསྟོད་ལ་ཕྱལ་བ་བར་མེད་རང་དྭངས་སུ་བཞག་པ་སྟེ། སེང་གེ་རྩལ་རྫོགས་ལས། །འཛིན་རྟོག་མེད་པའི་ནམ་མཁའ་ལ། །རྣམ་ཤེས་ཡིད་མ་འགྱུས་པ་ནི། །ཡེངས་པ་མེད་པའི་ཏིང་འཛིན་མཆོག །སངས་རྒྱས་ཉག་གཅིག་གནས་ལུགས་ཡིན། །ཞེས་གསུངས། ཚོགས་དྲུག་ཡུལ་གྱི་སྣང་བ་ལ་འཛིན་པས་བཟོ་རྒྱ་མི་བྱེད་པར། ཕྱི་ནང་བར་མེད་ཧར་སངས་སུ་ཕྱལ་ལེར་བཞག་ནས་གཉིད་དུ་འགྲོ་ཁར་ཡང་། དེའི་ངང་ལ་ཉལ་བས་རྨི་ལམ་འོད་གསལ་ཏུ་འཆར་རོ། །ཞེས་དང་། སྒོ་གསུམ་ལྷུག་པར་གློད་ལ་གང་ཤར་ཅར་ཕོག་ཏུ་རང་སངས་ལ་ཕྱལ་ཕྱལ་སོང་བའི་ངང་ངོས་བཟུང་བའོ། །ཞེས་དང་། རིག་པ་འཕྲོ་འདུ་མེད་པར་གནས་པའི་དུས་ན་གནས་ཆའི་མི་རྟོག་པ་དེ་ཉིད་བསྒོམ་དུ་འདོད་པ་མ་ཡིན། འདིའི་དུས་ཀྱི་རིག་གེ་སིང་ངེ་བའི་གསལ་དྭངས་ཀྱི་རིག་པ་རྗེན་པ་དེ་མ་ཡེངས་པར་ཕྱལ་ལེ་སྐྱོང་བའོ། །ཡང་རིག་པ་ཡུལ་ལ་འཆར་དུས་གང་ཤར་ལ་བལྟ་བ་དེ་བསྒོམ་དུ་འདོད་པ་མ་ཡིན། དེའི་དུས་སུ་རིག་པ་རང་གསལ་ལ་རྗེན་པའི་ཆ་དེ་མ་ཡེངས་པར་སྐྱོང་བའོ། །གནད་འདི་མ་གོ་ན་གནས་པ་དང་འཆར་བ་གཉིས་ལ་ལྟ་བ་དེ་བསྒོམ་པའི་ངོ་བོ་ཡིན་སྙམ་ནས་འཁྲུལ་པར་འགྱུར་རོ། །སེམས་གནས་པ་ཙམ་བསམ་གཏན་གྱི་ལྷ་དང་འདྲ་ལ། འཆར་པ་ཙམ་ཐ་མལ་གྱི་རྟོག་པ་དང་འདྲ་བས་དེ་ལ་བསྒོམ་ཀྱང་སངས་རྒྱས་ཐོབ་རེ་སྐན་ནོ། །འདིར་གང་གི་དུས་ཡིན་ཀྱང་རིག་པའི་ཆ་རྗེན་པ་ཟང་ཐལ་ཤེལ་གོང་འདྲ་བ་དེ་ཀློང་དུ་མ་གྱུར་བར་དུ་སྐྱོང་ཞིང་གྱུར་ནས་དེའི་ངང་ལ་མི་འབྲལ་པར་གནས་པ་ཡིན་ནོ། །ཁྲེགས་ཆོད་ཀྱི་དོན་གོ་རིག་པ་རྗེན་ལ་ཕུད་ནས་སལ་སལ་སྐྱོང་པ་དེ་ལ་ཟེར་བའི་གནད་འདི་ཁོ་ན་གལ་ཆེ་བར་ཡོད་པས་ངོ་ཤེས་པར་བྱའོ། །ཞེས་དང་། འོད་གསལ་སྤྱིར་བསྒོམ་པ་ནི། ཉིན་དུས་ལུས་གནད་དང་རླུང་གནད་བསྟུན་ནས་ཤེས་པ་དྭངས་གསལ་ཕྱེད་པར་སལ་ལེར་རྒྱ་བསྐྱེད་ནས་བསྒོམ་ཞིང་། མཚན་དུས་སེང་གེ་ཉལ་ལུགས་ཀྱིས་གཉིད་དུ་འགྲོ་ཁའི་ཤེས་པ་རྟོག་མེད་ཀྱི་འོད་གསལ་ངོས་བཟུང་བའི་ངང་ལ་ཉལ་བས་རྨི་ལམ་གང་ཡང་མེད་པར་ངང་དེ་ཉིད་ལ་གནས་ཤིང་ཉེ་འཁོར་གྱི་སྣང་བའང་མཐོང་ལ་རྟོག་དཔྱོད་གང་ཡང་མི་འགྱུར་བར་གནས་ཏེ། གཉིད་དུ་སོང་བྱས་ན་སྣང་བ་སོ་སོ་ན་གསལ་བར་ངེས་ལ། མ་སོང་བྱས་ན་སད་རྒྱུ་འབྱུང་པའོ། །འདིའི་དུས་ན་འོད་ལྔའི་སྣང་བ་ཐིག་ལེ་དང་ཟེར་དང་མར་མེ་ལྟ་བུའི་སྣང་བ་ཡང་གསལ་བར་མཐོང་སྟེ་སྣང་བའི་འོད་གསལ་ཞེས་བྱའོ། །ཤེས་པ་གསལ་དྭངས་ཕྱེད་པ་ནི། སྟོང་པའི་འོད་གསལ་ཏེ་བདེ་གསལ་མི་རྟོག་པ་གསུམ་དུ་གནས་སོ། །ཞེས་དང་། རིག་པ་རང་གསལ་གདངས་དང་བཅས་པ་དབང་པོའི་སྒོ་ལ་ལྟ་བར་གཏན་ལ་ཕབས་ནས། ཡོད་མེད་ཀྱི་ཡིད་དཔྱོད་རྟོག་པའི་མཐའ་བྲལ་ནས་རང་དྭངས་རང་སངས་ལྟ་བའི་དགོངས་པ་ནང་དུ་ཐག་བཅད་ལ། གོལ་ས་གཅོད་པ་ནི། ཐལ་འགྱུར་ལས། ལྟ་བའི་ངོ་བོ་མཐོང་བ་ལ། །ཡིད་དཔྱོད་ཚིག་གིས་འགྱུ་བ་མེད། །ཅེས་སོ། །རང་སངས་རང་སྣང་གི་ངང་ལ་སལ་ལེ་བསྒོམ་ཡང་། ཏིས་ཕུར་གཟུང་འཛིན་དུ་མ་སོང་བས། ཡངས་པ་ཁྲོལ་ཆགས་སུ་རྒྱ་བསྐྱེད་དྭངས་ཕྱིན་མ་ཡེངས་གཏིང་གསལ་གྱི་ཡེ་ཤེས་ངོས་བཟུང་ལ་ཕྱལ་ཡས་པར་བསྒོམས་པས་གོལ་ས་མེད། ཅེས་དང་། ཐལ་བྱུང་དུ་ཤར་ནས་ཐལ་བྱུང་དུ་གྲོལ་ཏེ། བར་དེར་སྤང་གཉེན་གྱི་འཁྲིས་མ་ཞུགས། ངོ་སྤྲོད་ཀྱི་ཕན་ཡོན་མི་བསྒོམ་གང་སྣང་གི་དུས་ན་སྣང་ཐོག་དེར་བཞག་པས་རིག་ཐོག་ཏུ་གྲོལ་ནས་ཧར་སངས་རིས་མེད་ཕྱལ་བར་བུན་བུན་སངས་ནས་གཉིས་བཅས་ཀྱི་ཆོས་ལ་འཛིན་པ་མ་ཞུགས་པ་སྟེ། ཞེས་དང་། རིག་པ་ཀ་དག་ཟང་མ་འདི་རྗེན་པར་ངོས་མ་ཟིན་ན་ལྟ་སྒོམ་ཐམས་ཅད་ཡིད་དཔྱོད་སེམས་ཀྱི་སྒྲིབ་པར་སོང་བས། གཉེན་པོ་དུག་ཏུ་སོང་བ་བཤལ་སྨན་#བརྫངས་པ་ལྟ་བུ་ཞིག་ཡིན་ནོ། །ཞེས་དང་། ཁྲེགས་ཆོད་ཐོད་རྒལ་གང་ལའང་རིག་པ་ཟང་ཐལ་འདི་རྗེན་ལ་འབུད་དགོས། ཞེས་དང་། ཁྲེགས་ཆོད་དེ་སྒོམ་ཆེན་པ་རྨོངས་པ་ཀུན་གྱི་ལམ་དང་འདྲེས་ནས་སེམས་འཛིན་གྱི་ཐབས་སྐོལ་ཚེ་བར་འཆོར་བས་འཁོར་བ་ལས་མི་འདའ་བ་དང་། ཐོད་རྒལ་དེ་དངོས་པོ་དང་མཚན་མར་ཞེན་པས་གཟུགས་ཁམས་ཀྱི་གནས་སུ་གོལ་འགྲོ་བ་ཡིན་པས། འདིར་ཟང་ཀ་རྗེན་པ་ངོ་ཤེས་པ་གལ་ཆེའོ། །འདི་ཤེས་པ་ཙམ་གྱིས་མི་ཆོག་གཏན་སྲིད་ཟིན་དགོས། དེ་ལ་དེའི་ངང་ལས་མ་གཡོས་པ་གལ་ཆེ་བས། ཞེས་དང་། འདིར་སྣང་ཤེས་གཉིས་མེད་རོ་གཅིག་ཏུ་ཉམས་སུ་བླངས་པ་ནི། དེའང་ཐུན་མོང་བའི་ཚུལ་དང་མ་འདྲེས་པར་གཅེས་ཏེ། གང་ཤར་བ་དེ་ལ་བལྟས་ན་རྟོག་པའི་ཉིང་འཁྲུལ་ངང་ལ་གློད་ན་རང་ངོ་མ་ཤེས་པས་མུན་སྒོམ་ཅེར་ཅེར་ཉ་མ་ཤོར་བར་བཅད་ནས་བར་གྱི་དྭངས་བཙལ་ན་བླང་དོར་རིས་ཆད་དུ་འགྲོ་བ་སྟེ། དེ་དག་ལ་རང་ཤར་གྱི་གནད་མེད་པ་ནི་ཕྱིང་བ་འདྲ་སར་ཁྱི་ལ་ལྟོ་ཆེན་མེད་པ་བཞིན་ནོ། །འདིར་སྙིང་ཐིག་གསང་བའི་རང་གནད་ནི། སྣང་ངམ་ཤར་རམ་གང་གི་དུས་ནའང་། རིག་པ་ཟང་ཀ་དེ་ངོས་བཟུང་བས། གཞན་གང་ལ་ལྟོས་མི་དགོས་ཏེ། དེའི་དུས་སུ་དུས་གསུམ་ཡིད་ཀྱི་འབྲེལ་ཐག་ཆད་པའི། རིག་པ་རྗེན་པ་ཟང་ངེ་བ་དེ་ཆོས་སྐུ་རང་བབས་ཀྱི་དགོངས་པར་རང་ཤར་བས་འོད་གསལ་མཉམ་པ་ཆེན་པོར་ལྷུན་གྱིས་གྲུབ་སྟེ། འདི་ལ་གང་ཤར་ཡང་འདས་པ་ལ་ཡང་མི་རྟོག །མ་འོངས་པ་ལ་ཡང་མི་བསམ། ད་ལྟ་བ་ལ་བར་དུ་མི་དཔྱོད་པར་རིག་པ་ཟང་མ་རྗེན་ནེ་ངོས་འཛིན་པས་ངང་ལས་མ་གཡོས་པར་བྱ། ཞེས་དང་། བསྡུ་ན་རང་ངོ་རང་བཞིན་གྱིས་བསམ་གཏན་ལ་གནས་པ་དང་། དེ་ལས་རྩལ་སྣང་ཡུལ་ཐོག་ཏུ་འཆར་བའི་དུས་ན་ངོས་བཟུང་བ་གཉིས་ལས་རང་བབས་ནི་རེ་དོགས་འབྱུང་འཇུག་མེད་པར་ལྷན་ནེ་གནས་དུས་ཀྱི་གནས་ཆ་དེ་བསམ་གཏན་ཡིན་པས་བཞག་ལ། རིག་གེ་སིང་ངེ་བ་ཅར་ཕོག་ཏུ་ངོས་བཟུང་ནས་ངང་ལ་སྐྱོངས། ཞེས་དང་། རིག་པའི་གདངས་ལས་རྩལ་ཡུལ་ཐོག་ཏུ་འཆར་འཆར་འདྲ་བའི་དུས་ཀྱི་གྱ་མ་གྱུ་འཕྲོ་བའི་ཆ་དེ་རྟོག་པ་རླུང་གི་རྟས་བསྐྱོད་པ་ཡིན་པས་བཞག་ལ། དེའི་ཆ་ལ་རིག་ཆ་གཅིག་འདུག་པ་དེ་ཅར་ཕོག་ཏུ་ངོས་བཟུང་ནས། འཕྲོ་ཆ་དེ་གར་འགྲོར་བཏང་བས་རང་ཡལ་འགྲོ། ཞེས་དང་། འདི་ལ་ལག་ལེན་དུ་བྱེད་པ་ནི། རིག་པ་ཟང་ཀ་དེའི་རྩལ་ཤེས་པ་ཡུལ་སྣང་བ་གསུམ་འཛོམ་དུས་ཤེས་པ་ཡུལ་ལ་འཆར་ཡང་། དེ་གཉིས་ལ་མི་བསམ་པར་རིག་པ་གཅིག་པུ་དེ་ངོས་བཟུང་བས་ཡུལ་སེམས་གཉིས་རྒྱ་གྲོལ་ལ་འགྲོ་སྟེ། དོ་ཐག་གི་རྟོད་ཕུར་གཅིག་པུ་དེ་བཏོན་པས་ཁལ་ཐམས་ཅད་རྒྱ་གྲོལ་ལ་འགྲོ་བ་བཞིན་ནོ། །དེ་ཡང་ཡུལ་ཤེས་པ་ཡིད་ལ་བྱེད་པ་གསུམ་པོ་དེ་ལ་ཀུན་རྟོག་འཁོར་བའི་ཆོས་ཞེས་བརྗོད་པས། རིག་པ་གཅིག་པུ་ངོས་ཟིན་པས་དེ་གསུམ་རྒྱ་གྲོལ་ལ་ཨར་སངས་པ་ནི། ཚིག་དང་བློ་ཟད་པའི་ཆོས་ཉིད་རང་བྱུང་གི་ཡེ་ཤེས་སོ། །ཞེས་དང་། འུབས་ཀྱིས་དྲིལ་ན་ཕྱི་སྣང་བ་དང་ནང་ཤེས་པ་གཉིས་པོ་ཅོག་བཞག་ལ་བསྐྱུར་པའི་བར་དེར་ཤེས་པ་ཟང་ཀ་གཅིག་ཏུ་འགགས་བསྡམས། ཞེས་དང་། ཆོས་སྐུ་དང་ཀུན་གཞིའི་དབྱེ་བ་ནི། རིག་པའི་རང་ངོ་མེ་ལོང་ལྟ་བུའི་རྩལ་དྭངས་ཆ་ལྟ་བུ་ལས་རོལ་པ་གཟུགས་བརྙན་དང་འདྲ་བར་ཤར་དུས་རིག་པའི་ངོ་བོ་ཆོས་སྐུར་གནས་པའི་ངང་ལས་མ་གཡོས་པར་བྱ་བ་ནི་ཆོས་སྐུའོ། །ཀུན་གཞི་ནི་རིག་པ་ཟང་མ་མ་རྟོགས་པའི་ལུང་མ་བསྟན་ཏེ། དེའི་ངང་ལ་གནས་ན་ཁམས་གོང་མའི་ལས་གསོག་པའི་བསམ་གཏན་གྱི་སྒྲིབ་པའོ། །དེའི་ངང་ལ་ཀུན་གཞི་རྣམ་པར་ཤེས་པའི་ཆ་དང་། ཚོགས་དྲུག་ཡུལ་ལ་འཆར་བའི་དབང་ཤེས་ཡུལ་ལ་ཕར་འཕྲོ་བ་ནི་འཁོར་བ་ཟང་ཀའི་ལས་གསོག་སྟེ། མདོར་ན་འཁོར་བའི་ཆོས་ཐམས་ཅད་ཀུན་གཞི་ལ་བརྟེན་པའོ། །འདིར་རྣལ་འབྱོར་པའི་ཀུན་གཞི་དང་ཆོས་སྐུ་མ་ཕྱེད་ན་འཁོར་འདས་ཀྱི་རྩ་བ་མི་ཆོད་པའི་ཆོས་བྱས་ཚད་འཁོར་བའི་སྣོན་པར་འགྲོ་བ་ལས་བཟློག་པར་བཤད་དེ། ཆོས་སྐུ་ནི་ཟང་ཀའི་རིག་པ་རྗེན་ལ་བུད་པ་སྤྲོས་བྲལ་སྟོང་གསལ་འདི་ཡིན་པས། ལས་དང་བག་ཆགས་ཀྱི་རྟེན་མ་ཡིན། ངོ་བོ་སྟོང་པས་ཆོས་སྐུ། རང་བཞིན་གསལ་བས་ལོངས་སྐུ། ཐུགས་རྗེའི་འཆར་གཞི་མ་འགག་པས་སྤྲུལ་སྐུར་གནས་པའོ། །ཀུན་གཞིའི་ངོ་བོ་ལུང་མ་བསྟན་གཟུགས་མེད་པའི་ཤེས་པ་དང་ཆ་འདྲ་བ་གཏི་མུག་གིས་པའོ། །རང་བཞིན་ཀུན་གཞིའི་རྣམ་པར་ཤེས་པའི་ཆ་དབང་ཤེས་རྣམས་ཀྱི་འཆར་གཞིར་གྱུར་པའོ། །ཐུགས་རྗེའི་དོད་དུ་ཚོགས་དྲུག་གི་ཤེས་པ་ཡུལ་འཛིན་པ་དྭངས་པའོ། །དེ་དག་གིས་འཁོར་བའི་ལས་དུ་མ་གསོག་པའོ། །ད་ལྟ་ཀུན་གཞི་བསྒོམ་པ་དང་། ཀུན་གཞིའི་རྣམ་ཤེས་ཤེས་པ་དྭངས་ལ་མི་རྟོག་པ་ཙམ་བསྒོམ་པ་དང་། ཚོགས་དྲུག་གི་ཤེས་པ་རྟོག་པ་ཤར་གྲོལ་ཏུ་སྐྱོང་བ་ཐམས་ཅད་ཀྱང་ཁམས་གསུམ་ལས་མི་འདའོ། །འདིར་རིག་པ་ཟང་ཐལ་དེ་ངོས་འཛིན་པས་རྩ་བ་ཆོས་སྐུ་ཡིན། རྟོག་མེད་ཀྱི་ཞི་གནས་ལ་བསྒོམ་མི་རེ་བས་ཀུན་གཞི་ལོག །དྭངས་དྭངས་པོ་བསྒོམ་པ་ལམ་དུ་མི་བྱེད་པས་ཀུན་གཞིའི་རྣམ་ཤེས་ལོག །རྟོག་པ་ཕྱིར་ཤར་བ་ལམ་དུ་མི་བྱེད་པས་ཚོགས་དྲུག་གི་ཤེས་པ་ལོག་པ་སྟེ། སྐུ་གསུམ་གྱི་ཡེ་ཤེས་ལ་རྒྱུན་དུ་གནས་ཏེ། ངོ་བོ་གང་དུའང་མ་གྲུབ་པའི་རིག་པ་སྟོང་པ་བབས་ཀྱིས་གནས་པས་ཆོས་སྐུ། ཡེ་ཤེས་ཟང་ཐལ་གསལ་དྭངས་བཅས་པས་ལོངས་སྐུ། ཡེ་ཤེས་འཆར་གཞི་མ་འགག་པའི་རིག་པ་ཟང་མར་རྟོགས་བས་སྤྲུལ་སྐུའི་ཡེ་ཤེས་སོ། །ནམ་ཡང་རིག་པ་ཟང་ཐལ་དུ་རྗེན་ལ་བུད་པ་དགོས་པའི་གནད་དེ་ཡིན་ནོ། །ཞེས་གསུངས་པས་ན་འདི་དག་རྫོགས་པ་ཆེན་པོ་རྣམས་ལ་ཤིན་ཏུ་གལ་ཆེ་བར་ཡོད་པས་རྟོགས་པར་བྱའོ། །ཀུན་མཁྱེན་ཆེན་པོ་ཀློང་ཆེན་རབ་འབྱམས་པ་སླར་ཡང་སྙིགས་དུས་འགྲོ་བའི་དཔལ་དུ་ཤར་བ་མཁྱེན་བརྩེའི་འོད་ཟེར་རམ་འཇིགས་མེད་གླིང་པའི་ཞལ་གྱི་བུམ་བཟང་ལས། ཐུན་མོང་མ་ཡིན་པ་དམུས་ལོང་མིག་ཕྱེ་བ་ལྟར་མངོན་སུམ་ཅར་ཕོག་ཏུ་ངོ་སྤྲོད་པ་ནི། སློབ་མ་མི་འགྱུར་རྡོ་རྗེའི་འདུག་སྟངས་བྱེད་དུ་བཅུག་ལ་ཌཱ་དྲིལ་དང་བཅས་བརྒྱུད་པའི་གསོལ་འདེབས་སྣང་བ་འགྱུར་བའི་དབྱངས་ཀྱིས་བརྗོད་པའི་མཐར། ཀྱེ་ཁྱེད་ཀྱི་ད་ལྟའི་རིག་པ་འདི་ལ་བཅས་བཅོས་དང་སྤྲོ་བསྡུ་མ་བྱེད་པར་ཐད་ཀར་ཞོག་དང་། དེ་ལ་ཡོད་མེད་དང་ཕྱོགས་ཆ་མ་གྲུབ། སྣང་སྟོང་གི་སྤུ་རིས་མི་བྱེད། རྟག་ཆད་ཀྱི་མཚན་མ་མ་གྲུབ། མ་གྲུབ་པ་འདི་ཀའི་ངང་ལ་ལྟ་སྒོམ་གྱི་རྩོལ་བས་འབད་མི་དགོས་ཤིང་བསྡམས་པས་དཀྲོལ་བ་ལྟ་བུ་མ་ཡིན་པར་ཡེ་གྲོལ་ཆེན་པོ་བློས་མ་བཅོས་པས་རང་གསལ། རྣམ་རྟོག་གིས་མ་བཟོས་པའི་ཡེ་ཤེས། ལྟ་བསྒོམ་གྱིས་མ་བསླད་པའི་ཆོས་ཉིད། འཇོག་ཏུ་མེད་པའི་མཉམ་བཞག །རྩིས་གདབ་མེད་པའི་རྗེས་ཐོབ། གསལ་བ་ལ་དངོས་པོ་མེད་པ། ཡངས་པ་ལ་ཕྱལ་བར་མ་ཤོར། ཡེ་བབས་རང་གནས་ཀྱི་དགོངས་པ་འདི་ལྟ་བུ་སེམས་ཅན་ཐམས་ཅད་དང་སྐད་ཅིག་ཀྱང་འབྲལ་མ་མྱོང་བར་ཡོད་ཀྱང་། དེ་ངོ་མ་ཤེས་པས་ཆུ་རང་གྲོལ་དུ་ཡོད་པ་འཁྱགས་པས་བསྡམས་པ་ལྟར། ནང་འཛིན་པའི་སེམས་ཀྱིས་རྒྱུ་བྱས། ཕྱི་གཟུང་བའི་ཡུལ་གྱིས་རྐྱེན་བྱས། འཁོར་བ་མཐའ་མེད་དུ་འཁྱམས་པ་ཡིན་ཏེ། དེ་ནི་བླ་མའི་གདམས་ངག་གིས་རིག་པ་སྐད་ཅིག་མའི་མཚང་རིག་པ་ཙམ་ནས་ཡིན་ལུགས་ཀྱི་ཐོག་ཏུ་བཟོ་མི་འཆོས་ཤིང་། འདི་ལས་གང་དུའང་མ་ཡེངས་གང་དུའང་མི་བསྒོམ་པར་འཇོག་པ་ནི། གདོད་མའི་སངས་རྒྱས་ཀུན་ཏུ་བཟང་པོའི་དགོངས་པའི་མཐིལ་ལྷག་གེར་བསྟན་པ་ཡིན། ཞེས་དང་། རིག་པ་རྒྱ་ཡན་མ་བཅོས་མི་འཆོས། མི་བསྒོམ་མི་ཡེངས། མ་འཁྲུལ། བསམ་ཡས། དེ་ལ་ལྟ་བསྒོམ་གྱིས་གཟེངས་མི་བསྟོད་པ། རྟོག་དཔྱོད་ཀྱིས་ཞབས་ཏོག་མ་བྱས་པ། འོག་འགྱུས་དབུ་འཕང་མ་སྨད་པ། ཟང་ཐལ་དུ་ལྷག་གེ །སྟོང་ཉིད་དུ་རྗེན་ནེ། ཀ་དག་ཏུ་ལྷོད་དེ་བ་ལ་ལྟ་བས་བླ་དྭགས་སུ་བཏགས་པ་ཙམ་ལས། ཞེས་དང་། གཤིས་མ་བཅོས་པའི་གནས་ལུགས་ཅར་ཕོག་ཏུ་ངོས་ཟིན་ན། རང་ངོ་ཀ་དག་ཆེན་པོ་ལ་གཟུང་འཛིན་གྱི་ཞེན་པས་འཆིང་མི་ནུས་ཤིང་། དེ་ཡང་ཡེངས་ཡུལ་ཆོས་ཉིད་དུ་སོང་བས་འཁྲུལ་མ་འཁྲུལ་དང་ཡིན་མ་ཡིན་གྱི་ཐ་སྙད་གང་གིས་ཀྱང་མི་ཐུག་པའི་ནམ་མཁའ་ལྟ་བུ་ཡིན་པས་སྟོང་པར་མ་བསྒོམ། གསལ་བར་མ་འཛིན། གཉིས་མེད་དུ་སྟངས་མི་དཔྱོད། གྲོལ་ཏུ་མི་རེ། འཁྲུལ་དུ་མི་དོགས། རྩོལ་བས་མི་སྒྲུབ། རང་བཞིན་ཡོངས་ཤེས་ཀྱི་རིག་པ་དམིགས་གཏད་བྲལ་བའི་ཟང་མ་ཐལ་དུ་འདུག་པ་ལ། བསྒོམ་བྱ་སྒོམ་བྱེད་ཀྱིས་བསླད་པ་མི་གཞུག །ཅེས་དང་། བསྒོམ་མེད་ནི་གནས་ལུགས་ཀྱི་ལྷུམས་སུ་ཞུགས་ནས་བསྒོམ་མི་བསྒོམ་གྱི་ཞེན་པ་དག་སྟེ། སེམས་ལ་བཟོ་བཅོས་དང་དམིགས་གཏད་གང་ཡང་མེད་པར་ཁྱབ་བརྡལ་གྱི་དྲན་པའི་མཁར་ཚུགས་པ་ལ་ཟེར་གྱིས་བློས་བཏང་བས་བཏང་སྙོམས་ཐ་མལ་དུ་སྡོད་པའམ། ཅི་ཡིན་འདི་ཡིན་མེད་པའི་ངང་དུ་ལུང་མ་བསྟན་ཏུ་རྒྱ་འབྱམས་ན་ནོར། ཞེས་དང་། གང་དུའང་མི་རྟོག་པའི་མཉམ་བཞག་ལྷོད་ལྷོད་འབོལ་འབོལ་འདི་སྐྱེ་དུས་བདེ་ཉམས་ཁོ་ན་ཤས་ཆེ་བས། ངའི་སྒོམ་འདི་ཀ་ཡིན། འདི་ལས་ལྷག་པ་སུས་ཀྱང་མི་ཤེས། ངས་འདི་ལྟ་བུ་རྟོགས་སོ་སྙམ་པའི་རང་མཐོང་ཀྱང་སྐྱེ་བ་ཡོད་པས་འདིའི་ཚེ་བླ་མ་མཚན་ལྡན་གྱིས་མ་ཟིན་ན། ཇི་སྐད་དུ། རྫོགས་ཆེན་ལས། གོ་བ་ལྷན་པ་འདྲ་སྟེ་གོག་ནས་འགྲོ། ཞེས་བཤད་པ་ལྟར་རྐྱེན་བཟང་ངན་དང་འཕྲད་ཚེ་ཆུ་དང་འོ་མ་སོ་སོར་ཕྱེ་བ་མང་། ཞེས་དང་། སྙིང་ནས་དམ་ཆོས་བྱེད་པ་དག་འདིའི་ཚེ་མཚན་མ་ཅན་གྱི་ལྟ་བ་ཐོམ་ཡོ་རེ་བ་དེ་ལ་བསྒོམ་གོ་མི་བཅད་པར་ཐུན་བཞིར་བླ་མའི་རྣལ་འབྱོར་ལ་རྩལ་འདོན་ཅིང་དབང་བཞི་བླངས་རྗེས་ཐུགས་ཡིད་བསྲེས་པའི་ངང་ལ་རིག་པ་ཁ་ཡན་དུ་གློད་ལ་ཉམས་དེའི་ངོ་བོ་གཏད་མེད་ཁུངས་མེད་དུ་མ་སོང་བར་སྙིང་ལ་རྡོ་རུས་གཏུག་གོ །ཅེས་དང་། ཁང་པ་སྟོང་པའི་ནང་དུ་རྐུན་པོ་ཞུགས་ཀྱང་ཆོམ་རྐུན་ལ་ཐོབ་རྒྱུ་མེད། ཁང་སྟོང་ལ་ཤོར་རྒྱུ་མེད་པས་ཕན་གནོད་ཐོབ་ཤོར་གྱི་རང་བཞིན་ལས་ཡེ་ནས་འདས་པ་ལྟར། འདིར་རིག་པའི་ངོ་བོ་ཟང་ཐལ་རྟོག་དཔྱོད་ཀྱི་ཤེས་སྒྲིབ་དང་བྲལ་པའི་ཚུགས་མ་ཤོར་བ་དེ་ཉིད་བསྒོམ་གྱི་སྙིང་རྡོ་གཉུག་མའི་དྲན་རིག་ཡིན་ལ། རྩལ་གྱི་རྣམ་རྟོག་ཇི་ལྟར་གཡོ་ཡང་དཔྱོད་བྱེད་ཀྱི་འདུ་ཤེས་དག་པས་ཤར་མཁན་མེད་པའི་རིག་སྟོང་རྗེན་པ་བློ་འདས་རྒྱ་ཡན་གྱི་ངང་དུ་ཆོས་སྐུ་འཕོ་མེད་རྒྱལ་པོའི་བཙན་ས་ཟིན་པའི་ཕྱིར་རྣམ་རྟོག་གིས་ཕན་གནོད་མ་བྱས་པའི་སྒྲ་བཤད་བཞག་ལ། འདི་ཤིན་ཏུ་རྣམ་དག་བཤད་དུ་འཕངས་པའི་ཨུ་པ་དེ་ཤ་སྟེ། ཞེས་དང་། པད་འབྱུང་ཐུགས་སྤྲུལ་བདག་གི་བླ་མ་ཆོས་ཀྱི་རྒྱལ་པོའི་ཞལ་གྱི་བུམ་བཟང་ལས། སེམས་གང་དུའང་མི་རྟོག་པའི་མཉམ་བཞག་ལྷོད་ལྷོད་འབོལ་འབོལ་པོ་དང་། རང་བྱུང་རིག་པའི་ཡེ་ཤེས་གཉིས་ནམ་ལངས་ཀྱང་ཉི་མ་ཤར་མ་ཤར་དང་འདྲ་བའི་ཁྱད་པར་ཤིན་ཏུ་ཆེ། བླ་མས་མན་ངག་དུ་མའི་སྒོ་ནས་རང་བྱུང་རིག་པའི་ཡེ་ཤེས་རྗེན་ལ་ཕུད་ནས་ངོ་མ་སྤྲད་པར་མི་རྟོག་པ་ཐམས་ཅད་བསྒོམ་གྱི་མཐར་ཐུག་ཏུ་ངོ་སྤྲད་ནས་བསྒོམ་ན་ཧྭ་ཤང་དང་མཚུངས་ལ། སླར་ཡང་འཁོར་བའི་རྒྱུ་བསམ་བཞིན་བསྒྲུབ་པ་ཡིན་ནོ། །རྗེ་བདག་ཉིད་ཆེན་པོས་ཀྱང་འདི་ལ་ལམ་རིམ་ཞི་ལྷག་སྐབས་ནས་དགག་པ་མང་དུ་མཛད་པ་ཡིན། དེས་ན་ཀུན་བཟང་མི་ཡི་ཟློས་གར་ཀུན་མཁྱེན་ཀློང་ཆེན་རབ་འབྱམས་པའི་ལེགས་བཤད་ཆོས་དབྱིངས་མཛོད་སོགས་ནས་ངོ་སྤྲོད་མན་ངག་ཡོད་པ་རྣམས་ཀྱིས་ཤན་ཕྱེ་ནས་ཟང་ཐལ་རྗེན་པའི་ཡེ་ཤེས་ངོས་བཟུང་ནས་ངང་དུ་གོམས་པ་ཤིན་ཏུ་གཅེས། ཞི་གནས་དང་རིག་པའི་ཡེ་ཤེས་གཉིས་ཟང་ཐལ་མ་ཐལ་དང་རིག་ཆ་དང་གནས་ཆའི་ཁྱད་ཡོད་པས་འཛོལ་ས་མེད། རྫོགས་ཆེན་ཆོས་འདིའི་དཀའ་གནད་འདི་ཁོ་བོས་ཀྱང་ཀློང་ཆེན་ལེགས་བཤད་དྲིན་ལས་ཤེས་གསུངས། རང་བྱུང་རིག་པའི་ཡེ་ཤེས་བླ་མའི་རང་ལ་ངོ་སྤྲད་པའི་ཚེ། རང་གསལ་རྒྱ་ཡན་ནམ་ལངས་པ་དང་འདྲ་ལ། ངང་དུ་གནས་ཚེ་རི་རྩེ་མཐོན་པོར་ཕྱིན་ནས་ཕྱོགས་ཀུན་ཏུ་བལྟས་པ་དང་འདྲའོ། །དེའི་ངང་དུ་གོམས་ན་སྤྱན་དང་མངོན་ཤེས་སོགས་ལམ་རྟགས་ཀྱི་ཡོན་ཏན་མངོན་དུ་འགྱུར་ལ། སེམས་དྭངས་ལ་མི་རྟོག་པ་ནི་དགུང་མོ་དང་འདྲ་ལ། ངང་དུ་བཞག་འཕྲོ་བྱིང་རྨུགས་གཉིད་གསུམ་སྨགས་རུམ་འཐིབས་པ་དང་འདྲའོ། །དེས་ན་ཞི་གནས་ཙམ་དང་རིག་པའི་ཡེ་ཤེས་གཉིས་ཆུ་དང་འོ་མ་བཞིན་བསྲེས་ནས་མི་སྐྱོང་བ་གལ་ཆེ་གལ་ཆེ་གསུངས། ཡང་རྫོགས་ཆེན་ལས། ཉམས་ན་བུན་འདྲ་སྟེ་ཡལ་ནས་འགྲོ། རྟོགས་པ་ནམ་མཁའ་འདྲ་སྟེ་འགྱུར་བ་མེད། ཅེས་གསུངས་པ་ལྟར། རྐྱེན་དང་འཕྲད་ཚེ་སེམས་དྭངས་ལ་མི་རྟོག་པའི་ཉམས་ཇི་ལྟར་བཟང་ཡང་རླུང་དང་འཕྲད་ཚེ་ན་བུན་ནམ་མཁའ་ལ་ཡལ་བ་བཞིན་འགྲོ་བའི་རྐྱེན་མི་ཐུབ། ཟང་ཐལ་རྗེན་པའི་ཡེ་ཤེས་ངོས་ཟིན་ནས་ངང་དུ་གོམས་ན་རྐྱེན་དང་འཕྲད་ཀྱང་རྟོག་པ་འགྱུར་བ་མེད་པ་རླུང་ཇི་ལྟར་གཡོ་ཡང་ནམ་མཁའ་འགྱུར་བ་མེད་པ་དང་འདྲ་གསུངས། ལྟ་བ་བསྒོམ་དུས་ལུས་དྲང་པོར་བསྲང་། རླུང་དལ་བར་བྱས། མིག་ཧར་རེ་བསྒྲད་ནས་ལས་དང་པོ་པས་བསྒོམ་ན་བྱིང་རྨུགས་གཉིད་གསུམ་མི་འབྱུང་། བྱུང་ཡང་ངོ་ཤེས་པར་སླ་གསུངས། བྱིང་རྨུགས་གཉིད་གསུམ་ཤིན་ཏུ་ཆེ་ན། གོན་པ་སྲབ་པར་བྱས་རི་བོ་མཐོན་པོའི་རྩེར་ཕྱིན་ལ་ནམ་མཁའ་དང་རིག་པ་བསྲེ། ནམ་མཁའི་གར་ཁྱབ་རིག་པས་ཁྱབ། །རིག་པའི་གར་ཁྱབ་ཆོས་སྐུས་ཁྱབ་པར་མོས་ལ། ཕྱོགས་གང་བདེ་བདེ་ལ་རིག་པ་རྒྱ་བསྐྱེད་དཔང་བསྟོད་ལ་ཡངས་པ་ཁྲོལ་ལེར་བཞག །མིག་ཆེར་བགྲད་མཐོང་ཚད་ཀྱི་ཕྱོགས་མཚམས་ནམ་མཁའ་ཡངས་པ་ལ་བལྟ་ཞིང་། ལུས་ཀྱི་ཤ་བསྒྲིམས་ལ་ཡར་རྒྱུག་མར་རྒྱུག་ལྡིང་སྐོར་བྱ། ངག་གིས་ཕཊ྄་སྒྲ་ལྷང་ལྷང་བརྗོད། དེ་ལྟར་བྱས་ན་སྤྲིན་དང་ན་བུན་རླུང་གིས་གཏོར་ནས་ནམ་མཁའ་སྔོ་རྗེན་གྱིས་མཐོང་བ་བཞིན་བྱིང་རྨུགས་གཉིད་གསུམ་གང་ཡང་གཏན་མེད་དུ་སངས་ནས་ཟང་ཐལ་རིག་པ་རྗེན་ལ་འབུད་གསུངས། མཉམ་བཞག་ཉག་ཉོག་ལྡབ་ལྡིབ་ཅི་ཡིན་འདི་ཡིན་མེད་པའི་ངང་དུ་ལོ་ཟླར་བཞག་པ་ལས། ཟང་ཐལ་རྗེན་པའི་རིག་པ་ངོས་ཟིན་ནས་ངང་དུ་ཅུང་ཟད་བཞག་པ་ཡོན་ཏན་ཆེ། ལུས་སེམས་བདེ་ཞིང་དྭངས་ལ་མི་རྟོག་པ་ཙམ་བྱུང་ན་བསྒོམ་གྱི་མཆོག་ཏུ་བཟུང་ནས། རི་སུལ་རྣམས་སུ་དེའི་ངང་ལ་མི་ཚེ་མ་གཟད་གསུངས། འདི་ཡང་བརྗེད་ཀྱིས་དོགས་ནས་བྲིས། རྫོགས་ཆེན་པ་རྣམས་ལ་ཤིན་ཏུ་མཁོ་བས། ལེགས་པར་ཁོང་དུ་ཆུད་པར་གྱིས། ཕྱོགས་ཐམས་ཅད་དུ་བསྒྲགས་པའི་གནས་མ་ཡིན་ནོ།། །།
སྨྲས་པ། སྐྱེ་མེད་ཆོས་དབྱིངས་ནམ་མཁའ་བདེ་ལ་ཡངས། །འགག་མེད་རིག་པའི་ཉི་མ་གསལ་ལ་དྭངས། །ཚད་མེད་བྱམས་བརྩེའི་ཉི་འོད་དྲོལ་འཇམ། །དྲི་མེད་ལེགས་བཤད་འོད་སྟོང་འགྱེད་ལ་སྤྲོ། །ཨེ་མ་སྐལ་བཟང་སྐྱེ་བོ་ཕོ་མོ་རྣམས། །མིག་གཉིས་བར་སྣང་ཁམས་ལ་ཧར་རེ་ལྟོས། །རིག་པ་རང་གསལ་རྒྱ་ཡན་ཕྱལ་ཡས་པའི། །ངང་དུ་གུ་ཡངས་ཡན་པར་གློད་ལ་ཐོངས། །རིག་པའི་ངོ་བོ་གསལ་སྟོང་འཛིན་པ་མེད། །ཟང་ཐལ་ཁྱབ་བརྡལ་ཀློང་ཡངས་ནམ་མཁའ་འདྲ། །མཉམ་བཞག་ཐང་མ་ཕྱོགས་བཅུར་བརྡལ་ཙ་ན། །འོད་གསལ་ཉི་མ་མཐའ་དབུས་མེད་པར་འཆར། །བྱིང་རྨུགས་འཕྲོ་རྒོད་རོང་ཁུང་དོག་ས་ནས། །བདེ་གསལ་མི་རྟོག་ལ་ཁ་མཐོན་པོར་བུད། །འོད་གསལ་ནམ་མཁའ་མཐའ་དབུས་མེད་པ་ལ། །བལྟས་པས་དགའ་ཞིང་སྤྲོ་ལ་རྒོད་ཡང་འཆོར། །དེ་ཚེ་རིག་པའི་གཞོན་ནུ་མིག་ཡངས་པོས། །འོད་གསལ་ཆོས་དབྱིངས་སྤང་གཞོངས་ཡངས་པ་རུ། །བདེ་སྟོང་ཉམས་ཀྱི་གར་སྟབས་བསྒྱུར་བཞིན་དུ། །ཉམས་མགུར་གླུ་དབྱངས་བླངས་ན་བོགས་ཐོན་ཡོངས། །མདོར་ན་དུས་དང་རྣམ་པ་ཐམས་ཅད་དུ། །གང་དུ་བསྡད་ཀྱང་སྣང་བ་ཡངས་ཁྲོལ་ལེ། །སུ་དང་འགྲོགས་ཀྱང་ཤེས་པ་དགའ་ཡལ་ལེ། །གནས་པའི་རྣལ་འབྱོར་པ་རེ་ཀུན་གྱིས་མཛོད། །གླུ་འདི་ཐོས་ཚད་སྐལ་བཟང་ཕོ་མོ་ཡིས། །དགའ་ཞིང་སྤྲོ་བཞིན་སེམས་ངོ་བསྐྱངས་པའི་མཐུས། །ནམ་ཞིག་སེམས་ཉིད་ནམ་མཁའི་ཀློང་ཡངས་ནས། །སྐུ་གཉིས་ཉི་ཟླ་འགྲོ་ལ་འཆར་བར་ཤོག །ཅེས་ལེགས་བཤད་གསེར་གྱི་ཐུར་མ་ཞེས་བྱ་བ་འདི་ནི་མདོ་སྨད་ཀྱི་སྐལ་ལྡན་སློབ་མ་ཡོངས་ལ་ཕན་པའི་ཕྱིར། རྣལ་འབྱོར་ཞབས་དཀར་པས་དབེན་གནས་ཉམས་དགའ་བཀྲ་ཤིས་འཁྱིལ་པའི་ཡང་རྩེ་འོད་གསལ་ཉི་འོད་འཁྱིལ་པའི་ལྷ་ཁང་བདེ་བ་ཅན་ནས་སྦྱར་བའོ། །འདིས་ཀྱང་ཀུན་ལ་ཕན་ཐོགས་པར་གྱུར་ཅིག། ༈ །།ན་མོ་གུ་རུ་བྷྱཿ ཚོགས་གཉིས་དབྱིངས་སུ་རྫོགས་པ་ཁྱད་ཆོས་དྲུག་ལྡན་གཞོན་ནུ་བུམ་པའི་སྐུ། །རང་བཞིན་འཕོ་འགྱུར་སྤངས་ཀྱང་ཞིང་ཁམས་རྒྱ་མཚོར་ངེས་པ་ལྔ་དང་ལྡན། །རྣམ་མང་གདུལ་བྱར་སྐལ་བ་དང་འཚམས་རྣམ་གྲོལ་དཔལ་སྟེར་སྤྲུལ་པའི་གར། །གདུལ་བྱའི་རྗེས་འགྲོ་སྐུ་གསུམ་འདུས་ཞལ་བདག་གི་འདྲེན་པ་རྒྱལ་གྱུར་ཅིག །གང་གི་གསུང་གསང་དབྱར་གྱི་རྔ་བོ་ཆེ། །ལུས་ཅན་མདོངས་མཐའི་མངལ་ཁུར་སྦྲུམ་སླད་དུ། །ལས་ཀྱི་འཁོར་ལོའི་སྤྲིན་གྱི་ལྡིང་ཁང་ལས། །ལྷོངས་པའི་དགེ་མཚན་ལྷ་མིའི་རྣ་བར་འཇེབས། །དེ་ཕྱིར་ཕྱོགས་ཀྱི་བུ་མོའི་རྣ་ལུང་དུ། །དབྱངས་འདི་ལྷག་བསམ་དབྱར་གྱི་དཔལ་མོས་བསུས། །འཛད་མེད་ཆོས་ཆར་འབེབས་པའི་ཆུ་ཁུར་ཅན། །ལས་ལྡན་ཆུ་མཐོངས་ངོས་སུ་རྟག་པར་ཕྱུར། །ལེགས་བྱས་འོད་སྟོང་འབར་བའི་གཟི་འོད་ཀྱིས། །བདག་གི་ཕ་མས་གཙོ་བྱས་འབྲེལ་ཐོགས་དང་། །རྒྱུད་ལྔས་བསྡུས་པའི་སྐྱེ་འགྲོའི་ཀུན་གཞིའི་མུན། །ཆོས་དབྱིངས་འོད་གསལ་ཀློང་དུ་སངས་གྱུར་ཅིག །བདག་ཀྱང་དེང་ནས་ཉེར་ཞི་གདོད་མའི་གྲོང་། །མ་ཕྱིན་དེ་སྲིད་རྣམ་སྨིན་བརྒྱད་ཀྱི་རྟེན། །ཐོབ་ཅིང་དམ་པའི་མགོན་དང་མི་འབྲལ་བར། །ཚོགས་གཉིས་དཔལ་ལ་སྤྱོད་པའི་བཀྲ་ཤིས་ཤོག །ཅེས་པ་འདི་ཡང་མང་དུ་ཐོས་པའི་ནོར་གྱིས་ཕྱུག་པའི་སྤོང་བ་པོ་ལྷ་བཟོ་ཡེ་ཤེས་བསྟན་འཛིན་གྱི་གསུང་ངོ་མ་ལྡོག་པར། །རྨོངས་རྟུལ་སངས་རྒྱས་རིན་ཆེན་གྱིས་གཡར་ཁྲལ་དུ་བགྱིས་པ་ཛཡནྟུ།།
